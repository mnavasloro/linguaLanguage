Era boa
As meigas, habelas, hainas…
Oes rapaza, e ti de quen vés sendo?
Herba aquí ou acolá Todo pende en que ún esteña morto perguntando póla herba que nasce derriba coma por un novo corpo máis levián, abaneado pólo vento,
- que trae e que leva a semente - Herba no monte ou nas rúas da cidade - aquí podían ser os pés dos vagabundos que ún se soñara nús unha mañán de cedo - Canto vai da memoria á herba por onde terreas pensativas azas caladamente te recomezan. Ouh abril, tí liberdado dos vermes e dos ósos dos ouvidos por onde estabas apegado a aqueles outros pasaxeiros de traxe novo! Cando chove adeprendo a beber auga. Por unha boca que non tiven, abrancuxados fíos que zugan no terrón e medran: foron percisos nubes e sol e un sacho
- namentras te valeiras esqueces os cantos ledos do verán e o merlo o pan o lume e esa doce sorrisa que todos tivemos unha vez pousada no peito - Todo pende en que ún esteña morto e queira volver ao val e á noite esmola de home, pasteiro comunal onde brancas ovellas alindadas por unha vella pacen seguido sin erguer a cabeza sin decatarse de ónde ven a herba que moen e remoen os dentes apertados. Sin decatarse da resurreción da carne de Álvaro Cunqueiro, un novo corpo limpo que soñaba co vento,
   — beira dun río, quizaves,
   ou nun alto —.
A fins do XVII temos positiva constancia que nin o chocolate nin ningunha das outras bebidas coloniais entraran no medio rural galego. Así o pon de manifesto un estudio sobre o consumo alimentario na área rural compostelana, a fins do indicado século (1). Pero non sucedía outro tanto no conxunto de España, e semella que tampouco en certas capas sociais da Galicia urbana. Antes que en ningún outro país europeo se introduciu o chocolate paseniñamente en España despois de que o descubrisen os conquistadores en México, no ano 1520. Honorato de Balzac pertencía ó menguado sector dos que confiaban pouco nas virtudes salutíferas do chocolate. Chegaba mesmo a preguntarse se o abuso do chocolate non tería algo que ver co envilecimento da monarquía española, que no momento de descubrir o chocolate estaba a piques de recomenzar un imperio romano (2). Pola súa banda, Savarin comenta na súa exquisita obra (3) que as damas do novo mundo gustaban do chocolate con delirio, ata o punto de que, non contentas con tomalo varias veces o día, ás veces mandaban que llo levasen á igrexa; sensualidade que provocaba en ocasións a censura dos bispos. Pero non era só na outra banda do Atlántico: os párrocos galegos, e seguramente doutras partes, recibiron en 1681 unha circular do nuncio apostólico prohibindo o consumo de chocolate nas igrexas (4).

Doré e Davillier, dous viaxeiros que percorreron a península a fins do XIX (5), anotan que xa a comezos do XVII estaba moi espallado polo país o seu consumo, merecendo o panexírico de diferentes escritores. Era o almorzo preferido de Felipe V e do monarca ilustrado Carlos III (6). En Francia, era xa moi corrente en tempos de Ana de Austria, filla de Felipe II e esposa de Lois XIII.
Os comerciantes tiveron un papel protagonístico neste labor de difusión. Semella que xa a mediar o século XVIII o fidalgo de Ribadeo, Alejandro Rodríguez de Bustelo, comerciaba con chocolate, zucre e cacao (7). Deste xeito, fixeron posible que as mesmas institucións incorporasen este artículo colonial ó repertorio de manxares que se servían nos seus convites conmemorativos. Así, no refresco que o Concello de Santiago ofreceu ós persoeiros invitados, co gallo dos festexos do día do Apóstolo a finais do século das Luces, servíase chocolate con biscoitos, ademais doutras larpeiradas e exquisiteces (8).
Dende moi cedo a clerecía —os monxes sobre todo, precisaba Brillat-Savarin— sentiu gran devoción polo chocolate. A fins do XVIII, a superiora do convento da Visitación de Belley dáballe ó escritor francés que veño de aludir, unha receita para preparar un chocolate perfecto; para o que era mester preparalo de víspora e deixalo repousar durante toda a noite. E xustificaba así este pecadiño de sensualidade: 'No puede usted ofender a Dios con ese pequeño refinamiento, pues es la excelencia misma' (9).
Cunqueiro reflexa moi ben de que xeito tentaba ó clero esta inclinación larpeira polo chocolate cando nos presenta, na súa literatura breve, a figura dun crego carlista que andaba na guerrilla e levaba consigo un sobriño para que vixiara mentres durmía e lle fixese o chocolate (10). Só as ordes relixiosas máis escrupulosas —como os xesuítas cando tiveron como superior xeral a Vitelleschi— se negaron a tomalo por consideralo un atentado á pobreza e a mortificación (11).
Dende o século XVI diversos doctores da Igrexa, teólogos, catedráticos e casuistas polemizaron e esgrimiron siloxismos a prol e en contra do chocolate, publicándose unha importante cantidade de libros ó respecto. Tratábase de determinar se o chocolate rompía ou non o xexún. A maioría dos eclesiásticos españoles o amaban demasiado como para non defendelo. Sendos papas, Pablo V e Gregorio XIII víronse na obriga de pronunciarse. O primeiro deles ordenou que preparasen na súa presencia a bebida obxecto de litixio e sentenciou: hoc non frangit jejunum. O segundo pontífice pronunciouse no mesmo sentido. Doré e Davillier, a quen seguimos na súa pescuda, glosaron unha obra extraordinariamente curiosa, impresa en 1642, e suscrita polo Padre Tomás Hurtado. Levaba por título: Si el chocolate quebranta el ayuno de la Iglesia. O autor opinaba que non o quebrantaba, como tampouco o viño, aínda que se bebese por pracer, sempre que se tomase en pequena cantidade e non se fixese demasiado espeso, nin levase ovos ou leite. Pero había ademais outra condición: que non estivese falsificado, revelándonos de paso a práctica daquel tempo de misturalo con fariña de fabas, garbanzos e outras sustancias (por certo que, no século XIX, o adulteraban con cacahuete, almagre, fariña de galleta ou outras féculas (12).)
Porén, a Igrexa non sempre permitiu tomar o chocolate, reparando na súa condición nutritiva, pois todo o que era nutritivo pensábase que quebrantaba o xexún (13).
O arraigo do consumo do chocolate entre os galegos fixo posible que aparecesen obradoiros industriais que o elaboraban en distintas cidades e vilas galegas, cuestión que xa chama a atención dos viaxeiros que percorreron o país a fins do século pasado (14). En consonancia coa expansión do consumo deste derivado do cacao, o correspondente sector industrial que xenerou foi indo a máis e, andando o tempo, o vello Partido Galeguista dos anos trinta defendeu teimudamente ós numerosos fabricantes do sector chocolateiro e tratou de representalos politicamente (15).
Xa nos temos referido á paixón dos eclesiásticos polo chocolate que Pegerto Saavedra rastrea xa no século XVII e que dende logo no XIX campea polos seus foros, como a literatura proverbialmente recolle; así, na de dona Emilia Pardo Bazán, quen nos pergueña a relambida figura do párroco don Julián, servido por un criado que lle levaba o chocolate despois da misa (16). A mediados do dezanove o temos o chocolate fortemente implantado entre as clases alta e media de España (17). Álvaro de las Casas, nunha nota preliminar a un libro de Richard Ford (18), cita a Arnolfini para quen:
'El gasto superfluo que se hace del chocolate y bebidas de sorbetes y garrapiñadas en muchas casas españolas de clases media, consume dineros con los que se podrían armar compañías de caballos en las fronteras'.
