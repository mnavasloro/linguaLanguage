Feixoo contradí desta maneira o relato que viña defendendo até este momento de que non coñecía as actividades ilegais que desempeñaba o narcotraficante cando foi tirada a famosa foto en que saen os dous nun barco.“Levo cinco campañas desde que saíu a foto con Dorado e os galegos xa me xulgaron dunha forma bastante clara”, asegurou na conversa coa Cope o líder dos populares e candidato á Presidencia do Goberno español. Para alén diso, Feixoo tento escusarse dicindo que “hai moitas persoas con fotos con este señor de todos os partidos políticos” e que “ningún político foi chamado nin sequera a declarar en relación a posíbeis asuntos que tivese pendentes esta persoa”. Sobre isto tamén aproveitou para criticar o uso destas instantáneas que o actual titular do Executivo español, Pedro Sánchez, está a facer nesta campaña e cara ao 23 de xullo. “Pedro Sánchez está a usar este lixo para tentar desprestixiar ao adversario”, asegurou ao tempo que dixo que “eu de fotos non vou falar porque me parece impropio e porque ademais caería na súa propia trampa. Se collo a hemeroteca das fotos do señor Sánchez, das fotos da señora Yolanda Díaz, pois están aí, con ditadores, con persoas acusadas por narcotráfico e persoas que non podían entrar na UE”. Presentes nos montes da comarca do Morrazo desde hai milenios, podemos atopar antas, estruturas formadas pola conxunción de grandes pedras a modo de cámaras funerarias. Nun souto chan entre os montes Faro e Xaxán (Domaio, Moaña), encóntrase case soterrado o Chan de Arquiña. Esta anta foi escavada no ano 1953 e ten datada a súa orixe en máis de 5.000 anos desde que se erixiu. Este túmulo funerario, en bo estado de conservación, estaba fechado orixinalmente mais quitouse parte del para poder entrar no corredor, dunha lonxitude de 1,70 metros, formado baixo os bloques de pedra. Aquí foi atopado un abondoso enxoval, con restos de cerámica e ferramentas, que pode ser contemplado na actualidade no Museo de Pontevedra.
Tamén quedan restos de ocre no interior polo que existe a hipótese da presenza de pinturas que non chegaron até os nosos días. Pola súa antigüidade e boa conservación, esta anta é considerada unha das máis representativas da Galiza. No Pereiro (Piñeiro, Marín) existe outro exemplo de anta, O Chan de Armada. Escavada en 1957, ten unha idade semellante á súa ‘compañeira’ de Moaña, erixida entre o Neolítico e a Idade dos Metais. Está composta por nove esteos de pedra e un corredor con orientación leste. Atópase en mal estado, posto que a súa cuberta foi desprazada, a contorna está chea de silveiras e arames, existen vertidos de lixo no redor e parte das pedras do corredor da anta foron obxecto de vandalismo. A súa desprotección foi denunciada por entidades sociais e políticas  de Marín, que solicitan plans de protección e de recuperación deste antigo fito e que aínda están á espera de executarse. Este lugar encóntrase no límite entre os concellos de Marín (Morrazo) e Vilaboa (Pontevedra), mesma situación que a Mámoa do Rei de Castiñeiras (A Graña, Vilaboa), perto deste lugar. Este túmulo megalítico é o maior dun conxunto de antas presentes na zona. Restaurado no ano 2003, tamén ten uns 5.000 anos e as súas considerábeis dimensións, 25 metros de diámetro e 2 de altura, outórganlle certa notoriedade. Ademais, 14 pedras verticais (ortostatos) sosteñen os catro bloques que fan de teito do corredor.
A ciencia e o xornalismo responsábel fainos libres. Remataba así a columna publicada neste mesmo espazo hai case un mes, na véspera do Día do Orgullo LGBT+. Hoxe, nas vésperas dunhas eleccións decisivas para a Galiza cobra, se cabe, maior relevancia a ciencia e o xornalismo sen dependencias, porque ambas achegan datos, información e ferramentas imprescindíbeis para avanzar na sociedade do coñecemento. Acostumadas e acostumados a un sistema mediático dependente da banca, enerxéticas, o IBEX ou de axudas públicas repartidas “a dedo”, o xornalismo sen dependencias que exercen medios como o xornal que vostede está a ler faise imprescindíbel ante as tormentas perfectas de noticias falsas que procuran retorcer a realidade e pola ao servizo das multinacionais e o poder. Un xornalismo como o de Nós Diario, sostido grazas ás lectoras e os lectoras, sen dependencias nin submisión dos poderes e só ao servizo dos intereses da sociedade galega, permite botar luz na tormenta e analizar os feitos como son.
Sorprendeu ver un Feixoo angustiado ao ser repreguntado e corrixido en TVE, acostumados á apagada informativa na CRTVG ou a roldas de prensa do Consello da Xunta onde a respostas deste medio se adoitaba derivar a consultar coa Consellaría correspondente ou afirmar el que tiña datos diferentes para evitar responder. O xornalismo responsábel contrasta, verifica e saca á luz cuestións que afectan ás persoas e que capital e poderes ao seu servizo tentan agochar. Nestes tempos de auxe do negacionismo e das mentiras, a ciencia tamén é fulcral. Por iso un sistema de investigación que capte o talento obrigado a emigrar por falta de oportunidades na Galiza é necesario para facer avanzar o país en todos os campos e botar luz na tormenta. Precarizar a investigación e a ciencia só alimenta o atraso.  Xornalismo, ciencia e Galiza son tres planos onde pór dependencias implica involución. Son tempos de pelexar polas tres ao tempo. Máis xornalismo valente e máis ciencia son máis Galiza.
O modelo actual de financiamento atópase en tempo de desconto. O debate e aprobación do novo sistema está chamado a ser un tema chave nas vindeiras Cortes do Estado. As forzas políticas galegas coinciden en que o país esta infrafinanciado co modelo vixente, mais discrepan nas alternativas. O actual sistema de financiamento está prorrogado desde 2014. Aprobado con rango de lei á volta de 2009, cos votos favorábeis do PSOE e coa abstención do Partido Popular, fixa na súa disposición adicional sétima a obrigatoriedade de ser revisado en 2014, porén mantense prorrogado desde entón. Malia que PP e PSOE levaban no seu programa electoral de 2019 o compromiso de reformar o modelo, a proposta non saíu adiante. A maior parte das persoas expertas, a totalidade das formacións políticas e diferentes institucións coinciden en que Galiza perde co sistema de financiamento vixente. Así, o Consello de Contas, na fiscalización da Conta Xeral galega de 2020, advirte da “insuficiencia do actual modelo para proporcionar os recursos financeiros necesarios para a cobertura das necesidades de gasto que leva a prestación dos servizos da súa competencia”. A comisión de estudo constituída no Parlamento da Galiza en 2022 para analizar o modelo de financiamento serviu para evidenciar as eivas do sistema vixente. Unha das comparecentes, a profesora de Economía Aplicada da USC e colaboradora de Nós Diario María Cadaval, que aposta por manter Galiza no réxime común, defendeu que “o novo modelo precisa gañar en suficiencia, equidade, transparencia e simplicidade.
A Galiza debe puxar sobre todo por que se cumpran as dúas primeiras, é dicir, gañar en suficiencia e en equidade”. O economista e autor do ensaio As contas que nos contan, libro publicado por Sermos Galiza S.A, Xosé Díaz, foi outro dos expertos presentes na comisión parlamentaria. Tras estudar a liquidación dos orzamentos do Estado de 2020, última anualidade con datos, sinala que nese exercicio a Galiza perdeu 3.994 millóns. Apunta que o Estado recadou en impostos en 2020 na Galiza un mínimo de 11.938 millóns, mais só reintegrou 7.944. As cifras da liquidación de 2020 sitúanse na dirección doutras anualidades. Malia a caída da recadación, como consecuencia da pandemia que paralizou a actividade económica, as porcentaxes presentan similitudes coas de exercicios pasados. Nesta liña, Díaz lembra que en 2019, a Galiza perdeu 4.562 millóns, após contribuír cun total de 13.222 millóns e só recibir 8.650. Díaz aposta por avanzar cara a un modelo de financiamento semellante ao de Euskadi e Nafarroa que permita recadar todos os tributos, fixar unha política fiscal propia e dotarse dun sistema de concerto que posibilite contar coa suficiencia financeira necesaria para a prestación dos servizos públicos. O sistema de concerto é defendido polo BNG. Nunha liña, diferente sitúanse PP, PSdeG e Sumar, que reclaman un modelo de financiamento máis xusto para o país, mais que manteña as bases do modelo actual, coa Galiza inserida no réxime común.

